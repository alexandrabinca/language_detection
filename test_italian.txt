Gli animali o metazoi (Animalia Linnaeus, 1758), sono un regno di esseri viventi ed una delle suddivisioni dei domini dei viventi e comprendono circa 1.800.000 specie di organismi classificati, presenti per quanto noto sulla Terra dal periodo ediacarano.

Sono inclusi nel regno animale[1] tutti gli organismi eucarioti, con differenziamento cellulare, eterotrofi e mobili durante almeno uno stadio della loro vita, estesi per livello di complessità dai placozoi all'uomo. Il numero di specie via via scoperte è in costante crescita, e alcune stime portano fino a 40 volte superiore la numerosità reale[2].

Il regno animale raggruppa i propri appartenenti in categorie tassonomiche definite dal sistema di classificazione scientifica. Il phylum più numeroso è quello degli Artropodi che conta circa un 1.500.000 specie note[3], di cui 900 000 appartenenti alla classe degli Insetti.[4]

La disciplina biologica che studia gli animali viene detta zoologia. Altre discipline studiano singoli aspetti scientifici, così la medicina veterinaria studia tutto ciò che riguarda la salute degli animali diversi dall'uomo, e principalmente quelli in rapporto con esso, la fisiologia animale, i meccanismi alla base del funzionamento dell'organismo, la psicologia animale, insieme all'etologia il comportamento, eccetera.
